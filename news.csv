عفو بین‌الملل: زنان و کارکنان خانه‌های امن زنان در افغانستان با خطر مرگ مواجه هستند,سازمان عفو بین‌الملل با اشاره بسته شدن خانه‌های امن و آزادی گسترده زندانیان پس از تسلط طالبان، درباره وضعیت بد زنان قربانی خشونت در افغانستان هشدار داد. به گزارش این سازمان که روز دوشنبه، ۱۵ آذر منتشر شده، گفته شده زنان و دخترانی که پیشتر در خانه‌های امن نگهداری می‌شدند و کارکنان این مراکز و وکلا و قضایی که در این حوزه فعالیت داشتند، با تهدید به مرگ مواجه هستند. اگنس کالامار، دبیر کل عفو بین‌الملل، نیز گفته است در این شرایط دشوار، طالبان اقدام به آزادسازی تمام زندانیان از جمله محکومان مرتبط با پرونده‌های خشونت علیه زنان کرده و به تهدیدات احتمالی علیه زنان فکر نکرده است. بر اساس گزارش سازمان ملل، از هر ۱۰ زن در افغانستان، ۹ نفر شکلی از خشونت‌ را تجربه کرده است. در پی روی کار آمدن طالبان در افغانستان از اواخر مرداد امسال شرایط برای زنان افغان بیش از پیش سخت‌تر‌ و محدودتر شده است و خانه‌های امن زنان نیز بسته شده‌اند. تعیین پوشش و نحوه حضور زنان در اماکن عمومی، منع تحصیل دختران و محدودیت‌های فزاینده در اشتغال و ممنوع بودن پخش برنامه‌های تلویزیونی که زنان در آن شرکت دارند، بخشی از قوانین جدید محدودکننده علیه زنان افغان است
بریتانیا: آزار جنسی[با گفتن حرف‌های زننده] در ملاء‌عام جرم است,طبق طرح‌هایی که قرار است هفته آینده اعلام شود و آزارگری جنسی درملاعام را غیرقانونی می‌کند، اذیت کردن زنان در خیابان با گفتن حرف‌های زننده جرم به شمار می‌آید.  دکتر شارلوت پرودمن، وکیل مدافعی که در تدوین این لایحه پیشنهادی نقش داشته است، در مصاحبه با این روزنامه گفت: هرکسی حرف‌های زننده حاوی تحقیر و تخریب به زنان در خیابان بزند که باعث احساس خطر در آن‌ها شود، مصداق این لایحه است. «اگر شخصی در مکانی عمومی به سراغ ما بیاید و خلوت ما را به‌ هم بزند و در مورد بدن ما حرف‌های احمقانه بزند و از دنبال کردن ما دست برندارد، تحت پیگرد قرار می‌گیرد.»
خوداشتغالی به مثابه کنش فمینیستی,مساله اشتغال زنان موضوع تازه‌ای نیست. زنان از دیرباز بخش قابل توجهی از تولید خوراک جهان را بر عهده داشته‌اند. آشپزی در خانه، رسیدگی به دام و کارهای مراقبتی نیز بر عهده زنان بوده است. اما کمتر  این دست کارهای زنان به عنوان شغل در نظر گرفته می‌شده است. آشپزی، خیاطی، گلدوزی و شیرینی‌پزی اساسا کارهایی زنانه تلقی می‌شوند. زنانی که این مهارت‌ها را بیاموزند از نظر جامعه در حال پرورش «زنانگی» خود هستند. نظام تبعیض جنسیتی با در نظر گرفتن این مهارت‌ها به عنوان «زنانه» می‌تواند زنان را به انجام کارهای فردی و خانگی تشویق کرده و از ورود به عرصه اجتماعی منصرف کند.  در طول دهه‌های گذشته و پس از آگاهی بیشتر زنان از کلیشه ها و ساز و کار سرکوب، بسیاری از آن‌ها از یادگیری آشپزی و گلدوزی و ملیله‌بافی برای پرورش «زنانگی» صرف‌نظر کردند. آن‌ها می‌خواستند بر علیه کلیشه‌ها بربیاشوبند و در جستجوی مهارت‌های متفاوتی باشند. در همین حال بخش دیگری از زنان راه‌های دیگری برای کنش فمینیستی خود یافتند. آن‌ها همان مهارت‌هایی که به عنوان مهارت‌های زنانه معرفی می‌شد را به کار گرفتند تا وارد بازار کار شوند؛ بازاری که عمدتا «مردانه» شناخته می‌شود. شبکه‌های اجتماعی این فرصت را برای بسیاری از این زنان ایجاد کرد تا بتوانند محصولات خود را به فروش برسانند. منیره که یک صفحه اینستاگرامی برای فروش بافتنی‌هایش دارد می‌گوید: همیشه بافتنی بلد بودم. از وقتی به خاطر می‌آورم. کودک که بودم به دست‌هایش مادر بزرگم در حال بافتن شال گردن و پلیور نگاه کرده و یاد گرفته بودم. چهار فرزند دارم و هرگز برای هیچ‌کدام لباس بافتنی نخریدم، همیشه خودم بافتم. یک‌بار هم‌دانشگاهی دخترم مهمانمان بود و وقتی دستکشی که می‌بافم را دید گفت «اگر این دستکش در بازار بود حتما می‌خریدم» گفت دستکشی که بافتم بهتر از دستکش‌هایی‌ست که در بازار است. متعجب شدم. این مهارت آنقدر برای خود من و اطرافیانم عادی شده بود که ارزشش را نمی‌دانستم. آن واقعه برایم تلنگری بود. من هرگز شاغل نبودم. در ۵۵ سالگی فروش از طریق شبکه‌های اجتماعی را آغاز کردم و بعدتر آموزش دادم. ۶ سال است که شاغلم و حالا کارگاه کوچکی دارم. خوشحالم که بعد از سال‌ها از نظر اقتصادی مستقل شدم و درآمد دارم. برای منیره و بسیاری از زنان به کار بردن مهارتی که با تصور پرورش زنانگی به آن‌ها آموخته شده بود، برای ورود به بازار، کنشی فمینیستی بوده است. تبدیل کردن آنچه قرار بود به تنهایی، در خانه و برای خانواده و رایگان انجام دهند به رقیب بازاری که کمتر زنان از آن سهم دارند. زنانی که به قول منیره «دستشان در جیب خودشان است و خانم‌ خودشان هستند»